# Vragen over kink en seks die je nergens anders durft te stellen


## Vragen te over...

Er zijn vragen die mensen vaak lang bij zich houden. Niet omdat ze onbelangrijk zijn, maar omdat ze nergens lijken te passen, omdat mensen allerlei 'meningen' lijken te hebben over jouw beleving van seks. Vragen die je maar liever 'googelt'... Maar die antwoorden praten je vaak ook alleen maar naar de mond.

Dat kunnen vragen zijn over anders-dan-gebruikelijke seks, over 'verlangen dat afwijkt van de norm'. Over relaties die niet in één hokje passen omdat ze verder gaan dan de voorbeelden van Disney. Over macht, over overgave, over lust en pijn, over meerdere verliefdheden tegelijk. Vragen over mach, overgave ...en waarom dat soms juist zo *goed* voelt.  
En vooral kom ik vaak vragen tegen... over schaamte. Schaamte *vreet* energie, het maakt je stil, en zorgt ervoor dat mensen vaak véél te lang *alleen* blijven rondlopen met vragen. Terwijl juist de vrijheid om te praten vaak de eerste stap is naar overzicht en ontspanning.

## Ondergetekende

Mijn naam is **Hans West**, kink-aware coach. Ik ben actief in de BDSM-scene sinds ik twintig was (met fantasieën ruim voordien), dus dat is al even... Ik ben een liefdevolle dominant/ sadist en leef polyamoreus. Sommige mensen kennen mij vanuit de 'Sinquest' podcast.  
Ik werk met mensen die graag seks-positief in het leven willen leren staan, mensen die nieuwsgierig zijn naar BDSM, polyamorie of andere relatievormen \-die daar net hun eerste stappen in zetten, of mensen die (in hun relatie) tegen lastige situaties oplopen-. Ik werk met individuen, met koppels, met polycules (3, 4, of meer), én ik geef ook uitleg aan professionals die merken dat de standaard psychologische kennis soms tekortschiet.

Laat ik meteen maar vast iets duidelijk maken:  
Je bent *niet* kapot omdat je iets anders lijkt te verlangen dan *andere* mensen\!  
En ook: verlangen is niet automatisch een 'probleem' (dat dus 'opgelost' moet worden).

Wat me al jaren drijft, is mijn fascinatie voor taboes. En mijn boosheid over hoe makkelijk media, hulpverlening en maatschappij vaak lopen te *beschamen* wat ze niet hebben onderzocht en dus niet  begrijpen. Relatie- en seksuologische zorg is vaak nog verbazend **seks-negatief**. Alsof lust vooral een probleem is dat *beheerst* moet worden, in plaats van een kracht die je *richting* kan geven.

In deze twee-maandelijkse column wil ik ruimte maken voor vragen die te vaak worden weggeduwd. Vragen als:

* *“Is er iets mis met mij als ik dit fijn vind?”*  
* *“Hoe combineer ik genot met oude pijn?”*  
* *“Kan BDSM of polyamorie ook gewoon iets **helends** zijn — en niet alleen maar ‘niet-pathologisch’?”*

## Uitgangspunten

Mijn uitgangspunt is simpel: **je hebt maar één leven: jouw leven\!** Privacy is bij mij geen bijzaak, het is een basis. En nee, een seks-positieve therapeut wil géén seks met z'n cliënten (dat denken mensen soms nog steeds). ***Seks en therapie moet je niet willen combineren. Punt.***

Tegelijk geloof ik dat genot ertoe doet in een leven en dat we daar veel te weinig over praten. Ik denk dat je aandacht kunt hebben voor trauma zónder alles gelijk te reduceren tot 'trauma'. Dat verlangen niet automatisch "een 'symptoom' is van iets". En dat schaamte \-letterlijk- 'killing' kan zijn.

In deze column beantwoord ik ingezonden vragen. Ik antwoord zoals mijn therapie beschreven wordt door mijn klanten: praktisch en  rechtstreeks, altijd met respect, en altijd geanonimiseerd of samengevoegd. En nee, seks-positief betekent niet grenzeloos of vaag. Privacy en consent zijn hier heilig.  
Verwacht geen simpele lijstjes of snelle oplossingen, maar wel praktische handvatten, reflecties, normalisering, en af en toe een liefdevolle confrontatie.

Misschien ben je jong en net begonnen met ontdekken. Misschien ben je al jaren actief en loop je ergens vast. Misschien ben je hulpverlener en voel je dat het huidige kader teveel knelt.

Wat je vraag ook is: hier mag hij bestaan.

**Stuur vragen die je bezighouden naar Massad of direct naar KinkindeRelatie@gmail.com, zodat we er samen even naar kunnen kijken \- en de mogelijkheden onderzoeken om een weg vooruit te vinden.**

In de volgende column begin ik met een vraag die ik opvallend vaak hoor: *“Hoe weet ik of wat ik wil gezond is \- of dat ik mezelf iets aanpraat?”*

Wordt vervolgd... Tot later...